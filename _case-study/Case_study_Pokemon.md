**Η περίπτωση του Pokemon GO**

Τα τελευταία χρόνια παρατηρείται μια γενικότερη τάση που αφορά τα
δικτυακά παιχνίδια πολλών χρηστών (MMO), κυρίως στους σταθερούς
υπολογιστές. Με την βελτίωση ωστόσο των κινητών συσκευών η τάση αυτή
έχει μεταφερθεί και στον τομέα αυτό. Ο ανταγωνισμός, η διάδραση και
γενικότερα η κοινωνικότητα που αναπτύσσεται μεταξύ των παικτών είναι οι
κύριοι λόγοι αυτής της ανάπτυξης. Ένα πρόσφατο και από τα πιο
χαρακτηριστικά παραδείγματα αποτελεί η περίπτωση του παιχνιδιού
επαυξημένης πραγματικότητας Pokemon GO. Ενδεικτικό στοιχείο είναι ότι οι
εμπλεκόμενες στην κατασκευή του εταιρίες, NIANTEC, POKEMON και NINTENDO,
πολλαπλασίασαν την αξία των μετοχών τους και τα κέρδη τους, κυριολεκτικά
σε μια βραδιά.

Η χρήση ως πηγή έμπνευσης μιας πολύ δημοφιλούς στις νεαρότερες κυρίως
ηλικίες σειράς κινουμένων σχεδίων, έδωσε στους χρήστες τη δυνατότητα να
μετατραπούν σε πρωταγωνιστές των παιδικών τους φαντασιώσεων. Επίσης η
πολύ καλή χρήση τεχνολογιών computer vision έδωσε το κάτι διαφορετικό,
συνδυάζοντας με επιτυχία το πραγματικό με το εικονικό. Οι δημιουργοί
ανάγνωσαν σωστά τις ανάγκες των χρηστών αξιοποιώντας την γνωστική
επιστήμη σε επίπεδο κοινωνικότητας, ταυτόχρονα όμως διέγνωσαν ένα κενό
στα μέχρι σήμερα αντίστοιχα παιχνίδια. Αυτό το κενό ήταν η στατική φύση
του gaming. Συνέδεσαν έτσι πραγματικές τοποθεσίες με εικονικά δεδομένα,
αναγκάζοντας εμμέσως τον χρήστη να μετακινείται στον πραγματικό χώρο,
αναζητώντας τρόπο να προχωρήσει στο παιχνίδι. Το τελικό αποτέλεσμα ήταν
η εμβύθιση (immersion) των χρηστών στο σύστημα, σε σημείο μάλιστα που
αγγίζει τα όρια ψύχωσης. Πολλά περιστατικά πρόκλησης ατυχήματος έχουν
καταγραφεί ανά τον κόσμο εξαιτίας αυτής της εμβύθισης.

Μία άλλη πτυχή που δεν φαίνεται με την πρώτη ματιά είναι η δυνατότητα
εκμετάλλευσης του παιχνιδιού από τις δημιουργούς εταιρίες για
διαφημιστικούς σκοπούς, αφού εύκολα μπορούν να δημιουργήσουν ψηφιακή
συγκέντρωση εικονικών πλασμάτων pokemon, γυμναστηρίων και bonus σε
συγκεκριμένα σημεία όπως εστιατόρια, καταστήματα, χώρους διασκέδασης του
πραγματικού κόσμου, κατόπιν φυσικά πληρωμής. Επίσης αν και το παιχνίδι
προσφέρεται δωρεάν, υπάρχει η δυνατότητα εντός του παιχνιδιού για
on-line αγορές bonus ή άλλων παροχών.

Κλείνοντας αξίζει να αναφερθεί ότι από την ευρεία και άμεση αποδοχή των
χρηστών φαίνεται ότι η τεχνολογία της επαυξημένης πραγματικότητας που
πρόσφατα άρχισε να αναπτύσσεται έχει πολύ μέλλον ακόμα.
